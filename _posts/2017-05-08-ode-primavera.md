---
layout: post
title:  "Ode di primavera"
---

Un dì festoso prossimo\\
era e splendente in cielo\\
la sua sovrana eterea\\
avea di astri un velo\\
ornato quale magico\\
preludio a quel che fu.

Di mille genti il giubilo\\
rideva lieto al vento\\
ma non sì da nascondere\\
al guardo il grande evento\\
che a ognun le carte in tavolo\\
del Fato sparigliò:

lui che fra tanti uomini\\
stolti, banali o vili,\\
fulgente astro benefico\\
che i bei primaverili\\
meriggi scalda e illumina\\
repente balenò.

Tacere ogni poetica\\
dovette allor favella,\\
mentre un arcano palpito\\
batté primier per quella\\
imago che purissima\\
nel cor si tratteggiò.

Dal garbo impareggiabile,\\
angelico quel viso\\
disceso dall'empireo\\
parve, tra fior assiso\\
e fiamma accese insolita\\
che impressa in alma sta;

il bel sorriso amabile\\
incline assai al faceto\\
ardor fiero ed intrepido,\\
ma pur dolente e inquieto,\\
qual dolce lai melodico\\
valente può temprar.

Come certun che credere\\
non vuol senza provare,\\
con tutti ragionevole\\
discorre e tal parlare\\
induce, sommo e candido,\\
Sapienza a conseguir.

Damine cortesissime\\
dei suoi capelli neri\\
sospirano al gran fascino\\
e volgono pensieri\\
che ardenti concupiscono\\
cotal vaga beltà;

intanto anche un filosofo\\
sincer, sentito affetto\\
per lui e quel discorrere\\
celar non puote in petto,\\
ché novo stil poetico\\
ispira ed amistà.

Ma canti invan si intonano:\\
gentile damigella\\
di amore il suo anelito\\
designa quale stella,\\
luce soave e placida\\
nel mar dell'avvenir;

eppur buon è conoscere\\
persona tanto rara,\\
che splende quale zàffiro\\
e come ode preclara\\
risuona nelle tenebre,\\
destando ognor virtù.
