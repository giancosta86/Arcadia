---
layout: post
title:  "Ode di primavera"
---

Un dì festoso prossimo\\
era e splendente in cielo\\
la sovrana cristallina\\
avea di stelle un velo\\
ornato quale magico\\
preludio a quel che fu.

Di mille genti il giubilo\\
ridea chiassoso al vento\\
ma non sì da nascondere\\
al guardo il lieto evento\\
che ogni carta in tavolo\\
del Fato sparigliò:

lui che fra tanti uomini\\
stolti, banali o vili,\\
fulgente astro benefico\\
che i bei primaverili\\
meriggi scalda e illumina\\
repente balenò.

Tacere ogni poetica\\
dovette allor favella,\\
mentre arcano palpito\\
battea primier per quella\\
imago che incantevole\\
nel cor si tratteggiò.

Dal garbo impareggiabile,\\
angelico quel viso\\
disceso dall'empireo\\
parea, di bontà intriso\\
e fiamma accese insolita\\
che impressa in alma sta;

il bel sorriso amabile\\
incline assai al faceto\\
ardor fiero ed intrepido,\\
ma pur dolente e inquieto,\\
qual dolce lai melodico\\
valente può temprar.

Come colui che credere\\
non vuol senza provare,\\
con tutti ragionevole\\
discorre e tal parlare\\
induce, sommo e candido,\\
Sapienza a conseguir.

Damine cortesissime\\
dei suoi capelli neri\\
sospirano al gran fascino\\
e volgono pensieri\\
che ardenti concupiscono\\
cotal vaga beltà;

intanto anche un filosofo\\
per lui sincero affetto\\
e per il suo discorrere\\
celar non puote in petto,\\
ché novo stil poetico\\
ispira ed amistà.

Ma canti invan si intonano:\\
a nobil damigella\\
ardente va il suo anelito\\
scegliendola qual stella,\\
luce soave e placida\\
nel mar dell'avvenir;

eppur bello è conoscere\\
persona tanto rara,\\
che splende quale zàffiro\\
e come ode preclara\\
risuona nelle tenebre,\\
destando ognor virtù.
