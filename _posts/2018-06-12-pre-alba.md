---
layout: poem
title:  "Prima dell'alba"
sections: [prence-giglio, cavalier-aurora, amore, alba, rima-alternata, poesie, italiano]
---

Trapunta di sogni, serena e sublime,\\
placida il guardo volgea ormai a levante\\
l'argentea sovrana del cielo, che imprime\\
agli artisti l'idea del Bello elegante:

il cavalier mascherato trottando\\
stava sul nobil, fidato destriero,\\
in cor rallegrato da come scemando\\
stesse il notturno vel di mistero.

Ed ecco che apparve radiosa un'imago\\
che d'Artù la sorella aver evocato\\
con mistico arcano parea dal suo lago\\
tant'era inaudito quel fascino aurato:

sotto la luce astrale brillava\\
gentile un messere, che subito caro\\
fu al cavaliere, siccome irradiava\\
serena virtude il sorriso suo raro.

I bei crini biondi, dal ciuffo galante,\\
movea lievemente notturna la brezza,\\
qual balsamo magico che ad anima amante\\
rende la gioia dopo ogni tristezza.

L'un guardò l'altro con attenzione\\
ed il cavaliere financo favella\\
solo con somma concentrazione\\
invenire poté per creatura sì bella:

discorser con garbo di mille soggetti\\
ai più sconosciuti e poco trattati,\\
di come su macchine stian pinguinetti\\
che computi fan celermente e fidati.

Non poco stupito fu il cavaliere\\
nel sentir che colui parlava sì bene,\\
al fascino unendo intelletto e mestiere,\\
timido e dolce, qual si conviene.

Ma fatali echeggiaron da torre lontana\\
dell'ora rintocchi fugaci che in schiere\\
l'inizio annunciavan dell'opra mondana,\\
sì che compunto parlò il cavaliere:

«O gentil, che d'un prence l'idea mia rifletti,\\
deh porgi ascolto ad un core solingo,\\
che pure già alberga per te cari affetti\\
dai quali sincero un canto qui attingo;

salutarti m'è forza, ché in altro loco\\
la mia presenza a quest'or si domanda,\\
eppur bramerei con te ancora un poco\\
discorrere in questa sì gelida landa:

conoscerti meglio, senza insolenza,\\
mi piacerebbe ed insieme capire\\
se più gioiosa a noi l'esistenza\\
render potria i nostri fati riunire.

Se molto ti dissi, infine pur taccio,\\
versi lasciandoti ai quali pensare,\\
ed a tua risposta attento mi faccio,\\
se mai mi dovesse, come spero, arrivare».

Pria di partire gli porse la mano\\
e l'altro, gentil, con entrambe la strinse:\\
avria allora eterno, dal tempo lontano,\\
voluto quel quadro che Amore gli pinse.
